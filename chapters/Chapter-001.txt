ঢাকা-চিটাগাং হাইওয়ে, ঘুটঘুটে অন্ধকার চারপাশ। রাত অনেক, দুইটা-তিনটা তো হবেই। হাইওয়ের পাশ দিয়ে হাটছি, কোথায় যাবো জানি না। এত্ত রাত্রে এখানে আমি কি করছি তাও ঠিক মনে পরছে না। একটু পর সাই-সাই করে পাশ দিয়ে বাস চলে যাচ্ছে। দমকা বাতাস গায়ে এসে লাগছে, একটু একটু ভয়ও হচ্ছে, কখন যেন গায়ের উপর এসে চাপা দিয়ে চলে যাবে একটা গাড়ি।
একটা এম্বুলেন্স খুব জোরে জোরে সাইরেন বাজাতে বাজাতে পাশ কেটে চলে গেল। এম্বুলেন্সের হেডলাইটের আলোতে রাস্তার সামনের অনেকক্ষানি জায়গা আলোকিত হয়ে গেল। কিছু একটা পরে আছে সামনে, রাস্তার একদম পাশেই। অন্ধকারে ঠিকমতো বোঝা যাচ্ছে না যদিও। কৌতুহল হলো অনেক, আসতে আসতে সামনে আগিয়ে গেলাম। 
কাছে গিয়ে দেখছি জিনিসটা।
একটা মানুষ পরে আছে মনে হচ্ছে, কোন নড়াচড়া নাই। লাশের মতো নিশ্চুপ পরে আছে। মরে গেছে মনে হচ্ছে, বেশ আগেই।
রাস্তার পাশে একটা ডেড বডি পরে আছে, আমার অনেক ভয় হওয়ার কথা কিন্তু না কিছুই মনে হচ্ছে না। যেন এটা একটা সাধারণ ঘটনা, হাইওয়ের পাশে লাশ পরে থাকবে এইটাই তো স্বাভাবিক, এরকম একটা ভোঁতা অনুভূতি।
অন্ধকার একটু বেশিই মনে হচ্ছে এখন, অনেকক্ষন হয়ে গেল আর কোন গাড়িও আসছে না। 

একদম নিশ্চুপ চারপাশ আর আমার সামনে একটা মৃত দেহ।

মেঘ সরে চাঁদটা বের হয়ে আসছে একটু একটু করে। মানুষটার চেহারা দেখা যাচ্ছে না, শুধু পায়ের কাছটা চাদের আলোয় আবছা আবছা বোঝা যাচ্ছে।
বাম পাটা যেন একটু নড়লো মনে হলো। সামনে আগায়ে ঝুঁকে দেখার চেষ্টা করলাম, বেঁচে আছে নাকি এখনো।

মেঘের আড়াল থেকে চাঁদটা বের হয়ে এসেছে, একাদশির চাঁদ। অন্ধকার সরে গিয়ে পুরো এলাকা নিমিষেই পরিষ্কার হয়ে গেল নিমিষেই।
লাশটার বাম পায়ের তালুটা নড়াচড়া করছে, সাধারণ নড়াচড়া না, কেমন জানি দপদপ করছে মনে হচ্ছে। ভালোভাবে দেখা দরকার। পকেট থেকে চশমাটা বের করে চোখে দিলাম।

তেলাপোকা, অজস্র তেলাপোকা, মুখ দিয়ে আকড়ে ধরে আছে পায়ের তালুটা। কিলবিল-কিলবিল করছে আর ডানা ঝাপটে চলছে পোকাগুলো। একটা আরেকটাকে টেনে ঠেলে ফেলে দেয়ার চেষ্টা করছে। দৃশ্যটা দেখে বমি চলে আসলো। 
সরে আসতে যাবো, তখন চোখে পরলো যে মানুষটার চেহারা এখন একদম পরিষ্কার বোঝা যাচ্ছে। 
মানুষটার চোখে একটা মোটা ফ্রেমের চশমা। একাদশির চাঁদটা চশমার লেন্সের আয়নায় প্রতিফলিত হচ্ছে।
অবাক হয়ে আবিষ্কার করলাম রাস্তার ধারে পড়ে থাকা মানুষটা আর কেউ না, লাশটা আসলে আমিই।

হার্টবিট হটাত করে বেরে গেল, ঘাড়ের পাশে মনে হচ্ছে কে যেন গরম নিশ্বাস ফেলছে। আমি ভয় পাচ্ছি, প্রচন্ড ভয় পাচ্ছি, আতংকে হাত-পা অবশ হয়ে যাচ্ছে। একটা অট্টহাসির শব্দে ঘোরটা কেটে গেল।
চমকে যেয়ে লাফ দিয়ে সরে দাড়ালাম। 
চাঁদটা আবার মেঘের আড়ালে চলে যাচ্ছে। আবছা অন্ধকারে একটা ছায়ার দিকে চোখ পরলো, একটা মেয়ে দাঁড়িয়ে আছে, লাশটা থেকে সামান্য একটু দূরে, হাইওয়েটার ঠিক মাঝখানে। হাসছে, পাগলের মতো হাসছে। 
হাসতে হাসতে চোখ-নাক দিয়ে রক্ত পরছে কিন্ত তাও হাসি থামছে না।

চাঁদটা পুরোপুরি মেঘের আড়ালে চলে গেল আবার। মেয়েটা হাসি থামিয়ে আমার দিকে চোখে তুলে তাকালো। উলটো দিক থেকে একটা বাস আসছে। বাসের হেডলাইটের আলোতে মেয়েটাকে পরিষ্কার দেখা যাচ্ছে। চোখের মনিতে হেডলাইটের আলো ঝিকঝিক করছে। 
বাসটা তীব্র স্বরে হর্ন বাজানো শুরু করলো। যে কোন মুহুর্তে মেয়েটার গায়ের উপর এসে পরবে বাসটা। কিন্তু ওর চোখেমুখে কোন ভয় নেই। তারপর খুব স্বাভাবিক স্বরে মেয়েটা আমাকে জিজ্ঞেস করলো, "রাহাত-রাহাত-রাহাত, তুমি চশমা ছাড়া কি কিচ্ছু দেখতে পাও না?"

চিৎকার দিয়ে ছুটে গেলাম ওকে ধরতে। পারলাম না, আমি পৌছানোর আগেই বাসটা চলে এসেছে, তীব্র গতিতে ছুটে এসে ধাক্কা দিল মেয়েটাকে। বাম্পারের বাড়িতে পাখির মতো উড়ে গিয়ে রাস্তার পাশে পরলো। মাথাটা তুলে ধরে জড়িয়ে ধরলাম। পাগলের মতো কাশতে শুরু করলো মেয়েটা, মুখ দিয়ে গলগল করে রক্ত পরতে থাকলো। কিছু একটা বলতে চেষ্টা করছিল, পারছিল না। আমি চিৎকার দিতে থাকলাম, দিতেই থাকলাম দিতেই থাকলাম।


সময়ঃ রাত তিনটা, স্থানঃ ঢাকা কেন্দ্রীয় কারাগার
খুব জোরে চিৎকার দিয়ে ঘুম ভেঙ্গে গেল রাহাতের। 
ওর পাশ শুয়ে থাকা লোকটা ঘুমের মধ্যে ধমক দিয়ে উঠলো, "হারামজাদা, আরেকবার যদি শব্দ করস একদম জবাই করে ফেলবো।"
রাহাত বোঝার চেষ্টা করলো ও এখন কোথায়। জেলখানার এই জায়গাটার নাম আমদানি ওয়ার্ড। খুনের আসামি থেকে শুরু করে সুন্দরবনের ডাকাত, কারাগারের প্রথমদিন সবার জায়গা হয় এই আমদানি ওয়ার্ডে। ওয়ার্ডের গার্ডকে টাকা দিতে পারে নাই রাহাত। ফলশ্রুতিতে ওর জায়গা হলো কেচি ফাইলে। 
যারা অভিজ্ঞ ক্রিমিনাল তারা প্রথম দিনই গার্ডকে টাকা দিয়ে ম্যানেজ করে ফেলে, তাদের জন্য একটু আলাদা শোয়ার জায়গা আর রাহাতের মতো যারা টাকা দিতে পারে নাই তাদের জন্য এই কেচি ফাইল। ওয়ার্ডটা বেশ বড় তারপরও যারা টাকা দিতে পারে নাই তাদের সবাইকে এক কোনায় চাপাচাপি করে শোয়ানো হয়। একজন শোয়ার পর তার বুকের উপর পা দিয়ে আরেকজন শোয়। এত চাপাচাপি করে শোয়ানোর পরও সবার জায়গা হয় না এই কোনায়, তখন গার্ডরা এসে সবাইকে পা দিয়ে পাড়ায়, পাড়ায়ে-পাড়ায়ে চিপে-চুপে বাকিদেরও ঢুকানো হয় কেচি ফাইলে।
পুরো সময়টা রাহাতের একটা ঘোড়ের মতো কাটছিল, দুপুরের পরে জেল গেইটে আনা হয় ওকে। কোন কিছু বুঝে উঠার আগেই ওর জায়গা হলো এই আমদানিতে।
সারা রাত একটু নড়াচড়া করাও সম্ভব না, নড়তে গেলেই পাশের মানুষজন অশ্রাব্য ভাষায় গালি দেয়, মেরে ফেলার হুমকি দেয়, কখনো কখনো হয়তো মেরেও ফেলে, জেলখানায় সবই সম্ভব। গরম আর ক্লান্তিতে কখন যে ঘুম চলে আসছিল টেরও পায়নি রাহাত।
তারপর দেখল স্বপ্নটা। তারিনের হাসিটা এখনো কানে বাজছে। 
রাত বাড়তে থাকলো, আজ আর ঘুম আসবে না। ছাদের সলতে উঠা সিমেন্টের দিকে একদৃষ্টিতে তাকিয়ে রইলো রাহাত। তারিনের কথা মনে হচ্ছে, প্রথম দেখার কথা।
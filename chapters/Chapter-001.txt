ঢাকা চিটাগাং হাইওয়ে, ঘুটঘুটে অন্ধকার চারপাশ। রাত অনেক, দুইটা তিনটা তো হবেই। হাইওয়ের পাশ দিয়ে হাটছি, কোথায় যাবো জানি না। এত্ত রাত্রে এখানে আমি কি করছি তাও মনে পরছে না। একটু পর সাই সাই করে পাশ দিয়ে বাস চলে যাচ্ছে। দমকা বাতাস গায়ে এসে লাগছে, একটু একটু ভয়ও হচ্ছে কখন যেন গায়ের উপর এসে পরে গাড়িগুলো। 
একটা এম্বুলেন্স খুব জোরে জোরে সাইরেন বাজাতে বাজাতে পাশ কেটে চলে গেল। হেডলাইটের আলোতে রাস্তার সামনের অনেকক্ষানি জায়গা আলোকিত হয়ে গেল। কি জানি একটা পরে আছে সামনে, রাস্তার একদম পাশেই। অন্ধকারে ঠিকমতো বোঝা যাচ্ছে না যদিও। কৌতুহল হলো অনেক, আসতে আসতে সামনে আগিয়ে গেলাম। 
কাছে গিয়ে দেখছি জিনিসটা।
একটা মানুষ পরে আছে, কোন নড়াচড়া নাই। বেশ আগেই মরে গেছে মনে হচ্ছে। রাস্তার পাশে একটা ডেড বডী পরে আছে, আমার অনেক ভয় হুয়ার কথা কিন্তু কিছুই মনে হচ্ছে না। যেন এটা একটা সাধারণ ঘটনা।
অন্ধকার একটু বেশিই মনে হচ্ছে এখন, অনেকক্ষন হয়ে গেল আর কোন গাড়িও আসছে না। আমার সামনে একটা মৃত দেহ।

মেঘ সরে চাঁদটা বের হয়ে আসছে একটু একটু করে। মানুষটার চেহারা দেখা যাচ্ছে না, শুধু পায়ের কাছটা চাদের আলোয় আবছা আবছা বোঝা যাচ্ছে।
বাম পাটা একটু নড়লো মনে হলো। সামনে আগায়ে ঝুকে দেখার চেষ্টা করলাম, বেচে আছে নাকি এখনো।

মেঘের আড়াল থেকে চাঁদটা বের হয়ে এসেছে, একাদশির চাঁদ। অন্ধকার সড়ে গিয়ে পুরো এলাকা নিমিষেই পরিষাক্র হয়ে গেল।
বাম পায়ের তালুটা নড়াচড়া করছে, সাধারণ নড়াচড়া না, কেমন জানি বিট করছে মনে হচ্ছে। পকেট থেকে চশমাটা বের করে চোখে দিলাম।

তেলাপোকা, অজস্র তেলাপোকা, মুখ দিয়ে আকড়ে ধরে আচে পায়ের তালুটা। কিলবিল কিলবিল করছে। একটা আরেকটাকে ঠেলে ফেলে দেয়ার চেষ্টা করছে। দৃশ্যটা দেখে বমি চলে আসলো। সরে আসতে যাবো, তখন চোখে পরলো মানুষটার চেহারা এখন পরিষ্কার বোঝা যাচ্ছে। 
মানুষটার চোখে একটা মোটা ফ্রেমের চশমা। আকাশের চাঁদটা চশমার লেন্সের আয়নায় দেখা যাচ্ছে।
অবাক হয়ে আবিষ্কার করলাম রাস্তার ধারে পড়ে থাকা মানুষটা আসলে আমিই।

ঘাড়ের পাশে মনে হলো কে যেন গরম নিশ্বাস ফেলছে। একটা অট্টহাসির শব্দে ঘোড় কেটে গেল। লাফ দিয়ে সরে দাড়ালাম। 
একটা মেয়ে দাঁড়িয়ে আছে আমার পাশে, পাগলে মতো হাসছে। হাসতে হাসতে চোখ নাক দিয়ে রক্ত পরছে কিন্তু হাসি থামছে না।
মেয়েটা আমার দিয়ে চোখে তুলে তাকালো তারপর খুব স্বাভাবিক স্বরে জিজ্ঞেস করলো, "রাহাত, রাহাত, তুমি চশমা ছাড়া দেখতে পাও না?"

পাগলের মতো কাশতে শুরু করলো মেয়েটা, মুখ দিয়ে গলগল করে রক্ত পরতে থাকলো। চিৎকার দিয়ে ছুটে গেলাম ওকে ধরতে।

সময়ঃ রাত তিনটা, স্থানঃ ঢাকা কেন্দ্রীয় কারাগার
খুব জোরে চিৎকার দিয়ে ঘুম ভেঙ্গে গেল রাহাতের। 
ওর পাশ শুয়ে থাকা লোকটা ঘুমের মধ্যেই বলে উঠলো, "হারামজাদা আরেকবার যদি শব্দ করস একদম জবাই করে ফেলবো।"
রাহাত বোঝার চেশটা করলো ও এখন কোথায়। কারাগার এই জায়গাটার নাম আমদানি ওয়ার্ড। খুনের আসামি থেকে শুরু করে সুন্দরবনের ডাকাত জেলের প্রথমদিন সবার জায়গা হয় এই আমদানি ওয়ার্ডে। ওয়ার্ডের গার্ডকে টাকা দিতে পারে নাই রাহাত। ফলশ্রুতিতে ওর জায়গা হলো কেচি ফাইলে। 
যারা অভিজ্ঞ ক্রিমিনাল তারা প্রথম দিনই গার্ডকে টাকা দিয়ে ম্যানেজ করে ফেলে, তাদের জন্য একটু আলাদা শোয়ার জায়গা আর রাহাতের মতো যারা টাকা দিতে পারে নাই তাদের জন্য এই কেচি ফাইল। ওয়ার্ডটা বেশ বড় তারপরও যারা টাকা দিতে পারে নাই তাদের সবাইকে এক কোনায় চাপাচাপি করে শোয়ানো হয়। একজন শোয়ার পর তার বুকের উপর পা দিয়ে আরেকজন শোয়। এত চাপাচাপি করে শোয়ানোর পরও সবার জায়গা হয় না এই কোনায়, তখন গার্ডরা এসে সবাইকে পা দিয়ে পাড়ায়, পাড়ায়ে পাড়ায়ে চিপে চুপে বাকিদেরও ঢুকানো হয় কেচি ফাইলে।
পুরো সময়টা রাহাতের একটা ঘোড়ের মতো কাটছিল, দুপুরের পরে জেল গেইটে আনা হয় ওকে। কোন কিছু বুঝে উঠার আগেই ওর জায়গা হলো এই আমদানিতে।
সারা রাত একটু নড়াচড়া করাও সম্ভব না, নড়োতে গেলেই পাশের মানুষজন মেরে ফেলার হুমকি দেয়। গরম আর ক্লানিতে কখন যে ঘুম চলে আসছিল টেরও পায়নি রাহাত।
তারপর দেখল স্বপ্নটা। তারিনের হাসিটা এখনো কানে বাজছে। 
রাত বাড়তে থাকলো, আজ আর ঘুম আসবে না। ছাদের সলতে উঠা সিমেন্টের দিকে একদৃষ্টিতে তাকায় রইলো রাহাত। 
# ০১

ঢাকা-চিটাগাং হাইওয়ে, ঘুটঘুটে অন্ধকার চারপাশ। রাত অনেক, দুইটা-তিনটা তো হবেই। হাইওয়ের পাশ দিয়ে হাটছি, কোথায় যাবো জানি না। এত রাত্রে এখানে আমি কি করছি তাও ঠিক মনে পরছে না। একটু পর সাই-সাই করে পাশ দিয়ে বাস চলে যাচ্ছে। দমকা বাতাস গায়ে এসে লাগছে, একটু একটু ভয়ও হচ্ছে, কখন যেন গায়ের উপর এসে চাপা দিয়ে চলে যাবে একটা গাড়ি।
একটা এম্বুলেন্স খুব জোরে জোরে সাইরেন বাজাতে বাজাতে পাশ কেটে চলে গেল। এম্বুলেন্সের হেডলাইটের আলোতে রাস্তার সামনের অনেকখানি জায়গা আলোকিত হয়ে গেল। কিছু একটা পরে আছে সামনে, রাস্তার একদম পাশেই। অন্ধকারে ঠিকমতো বোঝা যাচ্ছে না যদিও। কৌতুহল হলো অনেক, আসতে আসতে সামনে এগিয়ে গেলাম। 
কাছে গিয়ে দেখছি জিনিসটা।
একটা মানুষ পরে আছে মনে হচ্ছে, কোন নড়াচড়া নাই। লাশের মতো নিশ্চুপ পরে আছে। মরে গেছে মনে হচ্ছে, বেশ আগেই।
রাস্তার পাশে একটা ডেড বডি পড়ে আছে, আমার অনেক ভয় হওয়ার কথা কিন্তু না কিছুই মনে হচ্ছে না। যেন এটা একটা সাধারণ ঘটনা, হাইওয়ের পাশে লাশ পরে থাকবে এইটাই তো স্বাভাবিক, এরকম একটা ভোঁতা অনুভূতি।
অন্ধকার একটু বেশিই মনে হচ্ছে এখন, অনেকক্ষন হয়ে গেল আর কোন গাড়িও আসছে না। 

একদম নিশ্চুপ চারপাশ আর আমার সামনে একটা মৃত দেহ।

মেঘ সরে চাঁদটা বের হয়ে আসছে একটু একটু করে। মানুষটার চেহারা দেখা যাচ্ছে না, শুধু পায়ের কাছটা চাদের আলোয় আবছা আবছা বোঝা যাচ্ছে।
বাম পাটা যেন একটু নড়লো মনে হলো। সামনে আগায়ে ঝুঁকে দেখার চেষ্টা করলাম, বেঁচে আছে নাকি এখনো।

মেঘের আড়াল থেকে চাঁদটা বের হয়ে এসেছে, একাদশীর চাঁদ। অন্ধকার সরে গিয়ে পুরো এলাকা নিমিষেই পরিষ্কার হয়ে গেল।
লাশটার বাম পায়ের তালুটা নড়াচড়া করছে, সাধারণ নড়াচড়া না, কেমন জানি দপদপ করছে মনে হচ্ছে। ভালোভাবে দেখা দরকার। পকেট থেকে চশমাটা বের করে চোখে দিলাম।

তেলাপোকা, অজস্র তেলাপোকা, মুখ দিয়ে আকড়ে ধরে আছে পায়ের তালুটা। কিলবিল-কিলবিল করছে আর ডানা ঝাপটে চলছে পোকাগুলো। একটা আরেকটাকে টেনে ঠেলে ফেলে দেয়ার চেষ্টা করছে। দৃশ্যটা দেখে বমি চলে আসলো। 
সরে আসতে যাবো, তখন চোখে পরলো যে মানুষটার চেহারা এখন একদম পরিষ্কার বোঝা যাচ্ছে। 
মানুষটার চোখে একটা মোটা ফ্রেমের চশমা। একাদশীর চাঁদটা চশমার লেন্সের আয়নায় প্রতিফলিত হচ্ছে।
অবাক হয়ে আবিষ্কার করলাম রাস্তার ধারে পড়ে থাকা মানুষটা আর কেউ না, লাশটা আসলে আমিই।

হার্টবিট হঠাৎ করেই বেড়ে গেল, ঘাড়ের পাশে মনে হচ্ছে কেউ গরম নিঃশ্বাস ফেলছে। আমি ভয় পাচ্ছি, প্রচন্ড ভয় পাচ্ছি, আতংকে হাত-পা অবশ হয়ে যাচ্ছে। একটা অট্টহাসির শব্দে ঘোরটা কেটে গেল।
চমকে যেয়ে লাফ দিয়ে সরে দাঁড়ালাম।
চাঁদটা আবার মেঘের আড়ালে চলে যাচ্ছে। আবছা অন্ধকারে একটা ছায়ার দিকে চোখ পরলো, একটা মেয়ে দাঁড়িয়ে আছে, লাশটা থেকে সামান্য একটু দূরে, হাইওয়েটার ঠিক মাঝখানে। হাসছে, পাগলের মতো হাসছে। 
হাসতে হাসতে চোখ-নাক দিয়ে রক্ত পরছে কিন্ত তাও হাসি থামছে না।

চাঁদটা পুরোপুরি মেঘের আড়ালে চলে গেল আবার। মেয়েটা হাসি থামিয়ে আমার দিকে চোখ তুলে তাকালো। উলটো দিক থেকে একটা বাস আসছে। বাসের হেডলাইটের আলোতে মেয়েটাকে পরিষ্কার দেখা যাচ্ছে। চোখের মনিতে হেডলাইটের আলো ঝিকঝিক করছে। 
বাসটা তীব্র স্বরে হর্ন বাজানো শুরু করলো। যে কোন মুহুর্তে মেয়েটার গায়ের উপর এসে পড়বে বাসটা। কিন্তু ওর চোখে-মুখে কোন ভয় নেই। তারপর খুব স্বাভাবিক স্বরে মেয়েটা আমাকে জিজ্ঞেস করলো, "রাহাত-রাহাত-রাহাত, তুমি চশমা ছাড়া কি কিচ্ছু দেখতে পাওনা?"

চিৎকার দিয়ে ছুটে গেলাম ধরতে। পারলাম না, আমি পৌছানোর আগেই বাসটা চলে এসেছে, তীব্র গতিতে ছুটে এসে ধাক্কা দিল মেয়েটাকে। বাম্পারের বাড়িতে পাখির মতো উড়ে গিয়ে রাস্তার পাশে পড়লো। মাথাটা তুলে ধরে জড়িয়ে ধরলাম। পাগলের মতো কাশতে শুরু করলো মেয়েটা, মুখ দিয়ে গলগল করে রক্ত পরতে থাকলো। কিছু একটা বলতে চেষ্টা করছিল, পারছিল না। আমি চিৎকার দিতে থাকলাম, দিতেই থাকলাম দিতেই থাকলাম।


সময়ঃ রাত তিনটা, স্থানঃ ঢাকা কেন্দ্রীয় কারাগার
খুব জোরে চিৎকার দিয়ে ঘুম ভেঙ্গে গেল রাহাতের। 
ওর পাশ শুয়ে থাকা লোকটা ঘুমের মধ্যে ধমক দিয়ে উঠলো, "হারামজাদা, আরেকবার যদি শব্দ করস একদম জবাই করে ফেলবো।"
রাহাত বোঝার চেষ্টা করলো ও এখন কোথায়। জেলখানার এই জায়গাটার নাম আমদানি ওয়ার্ড। খুনের আসামি থেকে শুরু করে সুন্দরবনের ডাকাত, কারাগারের প্রথমদিন সবার জায়গা হয় এই আমদানি ওয়ার্ডে। ওয়ার্ডের গার্ডকে টাকা দিতে পারে নাই রাহাত। ফলশ্রুতিতে ওর জায়গা হলো কেচি ফাইলে। 
যারা অভিজ্ঞ ক্রিমিনাল তারা প্রথম দিনই গার্ডকে টাকা দিয়ে ম্যানেজ করে ফেলে, তাদের জন্য একটু আলাদা শোয়ার জায়গা আর রাহাতের মতো যারা টাকা দিতে পারে নাই তাদের জন্য এই কেচি ফাইল। ওয়ার্ডটা বেশ বড় তারপরও যারা টাকা দিতে পারে নাই তাদের সবাইকে এক কোনায় চাপাচাপি করে শোয়ানো হয়। একজন শোয়ার পর তার বুকের উপর পা দিয়ে আরেকজন শোয়। এত চাপাচাপি করে শোয়ানোর পরও সবার জায়গা হয় না এই কোনায়, তখন গার্ডরা এসে সবাইকে পা দিয়ে পাড়ায়, পাড়ায়ে-পাড়ায়ে চিপে-চুপে বাকিদেরও ঢুকানো হয় কেচি ফাইলে।
পুরো সময়টা রাহাতের একটা ঘোরের মতো কাটছিল, দুপুরের পরে জেল গেইটে আনা হয় ওকে। কোন কিছু বুঝে উঠার আগেই ওর জায়গা হলো এই আমদানিতে।
সারা রাত একটু নড়াচড়া করাও সম্ভব না, নড়তে গেলেই পাশের মানুষজন অশ্রাব্য ভাষায় গালি দেয়, মেরে ফেলার হুমকি দেয়, কখনো কখনো হয়তো মেরেও ফেলে, জেলখানায় সবই সম্ভব। গরম আর ক্লান্তিতে কখন যে ঘুম চলে আসছিল টেরও পায়নি রাহাত।
তারপর দেখল স্বপ্নটা। তারিনের হাসিটা এখনো কানে বাজছে। 
রাত বাড়তে থাকলো, আজ আর ঘুম আসবে না। ছাদের সলতে উঠা সিমেন্টের দিকে একদৃষ্টিতে তাকিয়ে রইলো রাহাত। তারিনের কথা মনে হচ্ছে, প্রথম দেখার কথা।

# ০২ 
****তারিনের গল্প****
সময়ঃ দুই বছর পিছনে, সিদ্ধেশরী, মালিবাগ মোড়।

কালী মন্দিরের ঠিক পিছনের গলিটাতে তারিনদের বাসা। চারতলার পশ্চিমের ফ্ল্যাটটা ওদের, অনেকবছর হয়ে গেল এখানে। ওর রুমের ছোট বারান্দাটা বসলেই পাশের ফাঁকা জায়গায় দাঁড়ানো লম্বা নারিকেল গাছটায় চোখ পড়ে।
প্রথম প্রথম তারিন খুব অবাক হতো যে ঢাকার এরকম জায়গায় এই গাছটা এতদিন টিকে আছে কিভাবে। পরে বাসার কেয়ারটেকার মামার কাছে শুনছিল যে ঐ জায়গাটা নিয়ে নাকি অনেকদিন ধরে মামলা চলতেছে তাই আর কোন বিল্ডিং উঠে নি এখনো।
তারিনের যখন অনেক মন খারাপ থাকে তখন এই বারান্দায় এসে বসে থাকে ও। মাঝে মাঝে ভাবে যে যদি মানুষ না হয়ে ঐ গাছটার মতো হয়ে যাওয়া যেতো, নীরব দর্শকের মতো সব পরিবর্তনের সাক্ষী হয়ে থাকা যেত।
বারান্দায় দাঁড়িয়ে বাসার সামনের রাস্তাটার দিকে একবার চোখ বুলালো। প্রায় ফাঁকা রাস্তা, একটু পর পর টুংটাং বেল বাজিয়ে একদুইটা রিকশা যাচ্ছে। এখন বাজে সকাল নয়টা, রওনা দিয়ে দেয়া উচিত তাড়াতাড়ি। ক্লাস শুরু দশটা থেকে, এই সময়টাতে রিকশাও পাওয়া যায় না। বেশ খানিকটা হেঁটে গলির মোড় পর্যন্ত যাওয়া লাগে।
কিন্তু তারিনের আজকে কলেজে যেতে ইচ্ছা হচ্ছে না, এই ইচ্ছে না হওয়াটা অবশ্য বেশ কয়দিন ধরেই চলছে। 
আবার চোখ বুলালো রাস্তার দিকে। সামনের দুই বাসা পরের বিল্ডিংটা নতুন হচ্ছে, কন্সট্রাকশনের কাজ অনেকটাই কমপ্লিট। সেটার পাশে একটা টঙের দোকান, এলাকার উঠতি বয়সের ছেলেদের কমন আড্ডার জায়গা হয়ে গেছে যায়গাটা। কালো সানগ্লাস পড়া লোকটা আজকেও বসে আছে দোকানটাতে। স্পষ্ট বোঝা যাচ্ছে যে তারিনের মতো ঐ লোকটাও একটু পরপর সামনের রাস্তায় চোখ বোলাচ্ছে। মনে হচ্ছে কারো জন্য অপেক্ষা করছে লোকটা।
আসলে মনে হচ্ছে না, লোকটা সত্যিই সত্যিই অপেক্ষায় আছে, তারিনের অপেক্ষায়। 
গত এক সপ্তাহ ধরে লোকটা ওকে ফলো করছে, প্রথম প্রথম ভেবেছিল যে কিছু না, মনের ভুল। কিন্তু দুইদিন আগে যখন ইংরেজী স্যারের বাসা থেকে বের হয়ে দেখে যে লোকটা পাশের দোকানে চা খাচ্ছে তখনই ও সিউর হয়ে যায়। লোকটা ওকে ফলো করছে। ঐদিনের পর থেকে আর কোন লুকোচরি নেই তার, গতকাল তারিনের রিকশার পিছন পিছন বাইক নিয়ে কলেজের গেইট পর্যন্তও আসলো। আবার কলেজ শেষে বাসায় ফিরার পথেও একই কাহিনী।
বাসায় ফিরতে ফিরতে অনেক আতংক কাজ করতেছিল, এই লোকটা কেন ওকে ফলো করে চলছে। কোন খারাপ কিছু হয় যদি।
লোকটা মনে হয় টের পেয়ে গেছে যে তারিন দূর থেকে তাকে খেয়াল করছে। চোখ থেকে সানগ্লাসটা খুলে তাকালো এইদিকে। 
ভয় পেয়ে রুমের ভিতর ঢুকে গেল ও। নাহ ঠিক করে ফেললো মনে মনে আজকে কলেজ না গেলেও চলবে। 
মা খুব সকালেই শাহবাগ গেছেন, ডায়বেটিস টেস্টের ডেইট আজকে। সো কলেজ ফাকি দেয়ার জন্য বকা খাওয়ার চান্সও নাই। 
রাত্রে ঘুমানোর আগে কৃষ্ণপক্ষ বইটা পড়ছিল, সেটাই আবার শুরু করবে ভাবলো। জানালার পর্দাটা টেনে দিয়ে রুম অন্ধকার করে দিলো তারপর বই নিয়ে শুয়ে পড়লো বিছানায়।
পড়তে পড়তে একটু ঘুম ঘুম ভাব চলে আসছিল, হটাৎ করে ফোনের আওয়াজে রেশটা কেটে গেল।
হাই তুলতে তুলতে মোবাইলটা হাতে নিলো। কে ফোন করলো আবার এই ভর দুপুরে?
কাশফি ফোন দিয়েছে। ওর বেস্ট ফ্রেন্ড প্লাস একমাত্র বান্ধবীও বলা চলে। ফোন ধরলো ও মনে মনে কাশফিকে বকা দিতে দিতে।
মোবাইলের ঐ পাশ থেকে কাশফির উত্তেজিত গলা ভেসে আসলো, "ঐ তারিন, তুই কই। আসিস নাই কেনো এখনো কলেজে?"
"আসবো নারে আজকে, শরীর ভাল লাগছে না", সংক্ষেপে উত্তর দিলো তারিন। লোকটার কথা বলিবলি করে বলা হয় নি কাশফিকে।
"না না না, তোকে আজকে আসতেই হবে, আসতেই হবে। তোর মনে নাই আজকে আমাদের জামার অর্ডার দিতে যাওয়ার কথা। তুই এক্ষনি চলে আয়, আমি কলেজেই আছি।
আর খবরদার, আসবি না বলে ম্যাসেজ দিয়ে মোবাইল অফ করে রাখবি না কিন্তু। তাইলে কিন্তু তোর বাসায় এসে ধরে বেধে নিয়ে যাবো।"
কাশফিটা এরকমই, কথায় অমত হওয়ার কোন সুযোগই দেয় না। যা বলবে তা করবেই, ওর হাত থেকে কোন রক্ষা নাই।
"আচ্ছা ঠিক আছে, আমি আসছি" বলে ফোন কেটে দিল তারিন।
ফোন রেখে আবার বারান্দায় যেয়ে উকি দিল ও। নাহ লোকটাকে আশেপাশে দেখা যাচ্ছে না। যাক ব্যাটা মনে হয় তাহলে হতাশ হয়ে চলে গেছে। কলেজে তাহলে ঘুরেই আসি আর কাশফির সাথে আগেই প্ল্যান করা যে আজকে টেইলরসে যাবে।
রেডি হয়ে ফ্ল্যাটের নীচে নামলো ও, বাসার সামনে একটা ট্রাক দাঁড়ানো। মাল পত্র বোঝাই অনেক, ওদের বিল্ডিঙ্গেয় মনে হয় আসছে। নতুন ভাড়াটিয়া হবে হয়তো, মনে মনে ভাবলো। কেয়ারটেকার মামাকে জিজ্ঞেস করবে ভাবলো একবার, পরে দেখলো যে একটা ছেলের সাথে ট্রাক থেকে জিনিসপত্র নামানো তদারকি করছে মামা। ছেলেটা মনে হয় নতুন ভাড়াটিয়াদের কেউ। চোখে মোটা ফ্রেমের চশমা, তারিনের দিকে একবার চোখ তুলে তাকালো আবার পরক্ষনেই মালামাল নামাতে মন দিল।
ভাগ্য ভাল, গেটের সামনেই একটা খালি রিকশা বসে ছিল। সেটাতেই উঠে পরলো, বাসা থেকে কলেজের গেট পর্যন্ত রাস্তা খুব বেশি না, দশ-পনের মিনিট লাগে।
রিকশা চলা শুরু করলো, সামনের টঙের দোকানটা পার হতে হতেই গলির মোড়ের দিকে দৃষ্টি পরলো ওর, হার্টবিট বেড়ে গেল তারিনের। সেই লোকটা রাস্তার বিপরীত দিক থেকে আসছে। নীচের দিকে দৃষ্টি দিয়ে ও রিকশার হুড চেপে ধরে বসে থাকলো।
লোকটার বাইকটা ঠিক রিকশার সামনে এসে থামলো। রিকশাওয়ালা বকা দিতে মুখ খুলতে যাবে কিন্তু লোকটার দিকে একবার তাকায়ে চুপ মেরে গেল। 
বাইক থেকে নেমে লোকটা রিকশার পাশে এসে দাঁড়ালো, হাতে একটা পলিথিনের ব্যাগ। তারিনকে জিজ্ঞেস করলো, "কলেজ যাচ্ছো বুঝি, আজকে তো অনেক দেরি করে ফেললা।" এই কথা বলেই ফেলফেল করে হাসি দিলো একটা।
তারিন কি বলবে ভেবে পাচ্ছে না। তখন লোকটা নিজের পরিচয় দিল, "আমি নাসির, রাশেদ চাচার ভাতিজা। ঐ যে নতুন বিল্ডিংটা হচ্ছে না, ঐটার কাজ সব আমিই তদারকি করি।"
"রাশেদ চাচা" নামটা তারিন আগেও শুনছে মনে হচ্ছিল কিন্তু কোথায় শুনছিল মনে করতে পারলো না। কিন্তু এই মুহুর্তে চুপ করে থাকাটাই ভাল হবে ঠিক করলো।
তারিনের চুপ করে থাকাটা যেন নাসির নামের লোকটাকে আরো উৎসাহিত করলো। 
ওর দিকে পলিথিনের প্যাকেটটা বাড়িয়ে দিয়ে বললো, "নেও জুস খাও, আর চকলেটও আছে। ভালো চকলেট এই এলাকার দোকানে রাখে না। বেইলী রোডে যেয়ে নিয়ে আসছি, তোমার জন্য।"
"না, আমি এসব নিতে পারবো না। আমি তো চকলেট খাই না।", বিব্রত স্বরে উত্তর দিলো তারিন।
"না, তোমাকে নিতেই হবে। এইটা তোমার জন্য আমার প্রথম গিফট। নিতেই হবে, চকলেট খাওয়া না তো কি হইছে আজকে খাবা।", লোকটা হটাৎ করেই রেগে গেছে মনে হলো।
তারিন এইবার একটু জোরালো গলায় বললো, "ভাইয়া, থ্যাংক্স কিন্তু আমি নিতে পারবো না।"
এই বলে, রিকশাওয়ালা মামাকে বললো রিকশা চালানো শুরু করতে। 
রিকশাওয়ালা যেই প্যাডেল মারতে যাবে তখনই লোকটা রিকশার হ্যান্ডেল ধরে আটকালো আর রিকশাওয়ালাকে একটা জোরে সরে ধমক দিল।
ভয় হতে লাগলো তারিনের, কি হচ্ছে এসব আর ওরই বা কি করা উচিত কিচ্ছু মাথায় আসছে না।
নাসির লোকটা একহাতে তারিনের হাত ধরে আরেকহাত দিয়ে পলিথিনের প্যাকেটটা গুজে দিতে চেষ্টা করতে থাকলো, আর বলতে থাকলো "আররে নেও না, চকলেটই তো। অন্য কিছু তো আর না।"
লোকটার বলার ভঙ্গিতে বিকৃত কিছু একটা ছিল, কথাটা শোনার পর গাটা শিরশির করে উঠলো।
ঠিক এমন সময় পাশ থেকে একজন ডেকে উঠলো, "এই মেয়ে, এই যে এইদিকে।"
পাশে তাকিয়ে দেখলো যে, বাসার নীচের সেই ছেলেটা দাঁড়িয়ে আছে রিকশার অপর পাশে।
"তোমাকে কেয়ারটেকার মামা খুজতেছে, ছাদের চাবি নাকি তোমাদের বাসায়? ঐটা একটু লাগবে। এক্ষুনি লাগবে।", বললো ছেলেটা।
এরকম একটা সুযোগই তারিন চাচ্ছিল, ছেলেটা কথা শেষও করতে পারে নি, তার আগেই তারিন নাসির লোকটাকে বললো, "আমি যাই, চাবিটা দিয়ে আসি। ছাদের চাবি দিতে ভুলে গেছি জানলে বাড়িওয়ালা অনেক রাগারাগি করবে।"
লোকটা কিছু একটা উত্তর দিতে যাচ্ছিল কিন্তু তারিন সেই সুযোগ লোকটাকে দিল না। রিকশা থেকে নেমেই দ্রুত গতিতে বাসার দিকে হাঁটা দিল, আড়চোখে দেখলো যে সেই ছেলেটাও ওর পিছন পিছন বাসায় আসছে।
আর লোকটা বাইকের পাশে দাঁড়িয়ে এইদিকে এক দৃষ্টিতে তাকিয়ে আছে।
"কই, কেয়ারটেকার মামা কই?" বিল্ডিং এর ভিতর এসে ছেলেটাকে প্রশ্ন করলো তারিন।
ছেলেটা ওর দিকে তাকিয়ে একটু হাসলো তারপর বললো, "ঐ কথাটা বানায় বানায় বলছি, দূর থেকে দেখে মনে হচ্ছিল যে লোকটা তোমাকে বিরক্ত করছে, তাই কেয়ারটেকারের কথা বলছি।"
আহ, হ্যা, তারিনের মনে পড়লো যে চাবি তো ও গতকালই মামাকে ফেরত দিয়ে দিছে। 
ছেলেটাকে কি বলবো বুঝে উঠে পারছে না। সব কিছু কেমন জানি অনেক দ্রুত ঘটছে, লোকটাও যে আজকে এরকম কাহিনী করবে চিন্তাও করতে পারে নি। নাহলে আজকে কোনমতেই বাসা থেকে বের হতো না ও।
মৃদু স্বরে ছেলেটাকে বললো, "থ্যাংক্স"।
আরো কিছু বলতে চাচ্ছিলা কিন্তু ঐ মুহুর্তে বাসায় যেয়ে ঢুকতে পারলেই স্বস্তি তাই আর কিছু না বলে চুপচাপ সিড়ি দিয়ে উঠা শুরু করলো তারিন।

# ০৩ 
*সময়ঃ আজকের রাত, ঢাকা কেন্দ্রীয় কারাগার*

আফজালের ঘুম আসছিল মাত্র কিন্তু মধ্যে দিয়ে নতুন মালটার চিৎকারে কাঁচা ঘুমটা পুরা মাটি হয়ে গেল। ওর এই নিয়ে তৃতীয়বার জেলে আসা তারপরও ওয়ার্ডের পাশের টয়লেটের গন্ধ এখনো সয়ে উঠতে পারে নি সে। আমদানী ওয়ার্ডে প্রায় আড়াইশ বন্দীর জায়গা হয় প্রথম রাত্রে। বাথরুম আছে দুইটা তারমদ্ধ্যে একটা আবার নষ্ট। তাই দেখা যায় ভোর হতে হতে ঐ এক বাথরুমের মলমূত্রের গন্ধে ওয়ার্ড ভরে যায়। আফজাল এইবার একদম খালি হাতে জেলে ঢুকছে তাই গার্ডদেরকে টাকা-পয়সাও দিতে পারে নাই নইলে হয়তো বাথরুম থেকে একটু দূরে শোয়ার সিস্টেম করা যেতো।
নতুন মালটা কেমন জানি ঝিম মেরে শুয়ে আছে, একদৃষ্টিতে ছাদের দিকে চেয়ে আছে।"শালা কি পাগল নাকি"।
একবার নিজের আশপাশের দিকে চোখ বুলালো আফজাল, অনেকেই গভীর ঘুমে আচ্ছন্ন। মনে মনে হাসলো সে, "হইছে ঘুম তোমাদের, চারটা তো প্রায় বাজে-বাজে, একটু পরই সবগুলারে উঠাবে ঘুম থেকে তারপর শুরু হবে আসল খেলা"।

চারটার একটু পরে গার্ডরা এসে হাজির। সব কয়েদীকে রুমের বাইরে নিয়ে যাওয়া হলো। চার জন করে একলাইন দিয়ে ছোট ছোট ফাইল বানানো হলো। এসব কিছুর তদারকি সালাম ভাই করতেছে দেখা যাচ্ছে। গতবার জেল খাটতে এসে চেনা হইছিল সালাম ভাইকে।
জোড়া খুনের আসামী, এলাকার মেম্বার আর তার ছেলেরে নাকি কোদাল দিয়ে এক কোপে খুন করে ফেলছিল এই সালাম ভাই। অনেকদিন ধরেই তার ঠিকানা ঢাকা কেন্দ্রীয় কারাগার।
সালাম ভাই সবাইকে বলে দিলেন যে উনি যা যা বলবেন সব অক্ষরে অক্ষরে মেনে চলতে, কেউ একটু এদিক সেদিক করলে কঠিন ব্যবস্থা নেয়া হবে। প্রত্যেক কয়েদীর নাম ডেকে হিসাব মেলানো হলো একবার, তারপর সবাইকে দুই পায়ের উপর ভর দিয়ে বসতে বলা হলো।
তারপর বললো যে, একটু পরই জেলার সাহেব নতুন কয়েদীদের দেখতে আসবেন। উনি আসলেই, সালাম ভাই দাঁড়িয়ে জোরে বলবে, "বন্দীরা, সা-ব-ধা-ন"। এই বলার সাথে-সাথে, খাঁড়ায়ে কয়েদীদের বলতে হবে, "আসসালামুআলাইকুম, স্যার"।
এইসব যখন বলা হচ্ছে তখন আমি আরেকবার আশপাশের মানুষজনদের দেখতে থাকলাম। জেলখানায় মানুষ বুঝে চলা হচ্ছে ভাল থাকার সবচেয়ে কার্যকরী উপায়। সালাম ভাই তার "সাবধান" বলার প্র্যাকটিস চালাতে থাকলো আর আফজাল খুজতে শুরু করলো মুরগী, একটা নাদুস-নুদুস ফার্মের মুরগী।


দুপুর তিনটার দিকে জেল গেইটে আনা হয় রাহাতকে। বিশাল এলাকা জুড়ে বাউন্ডারি দেয়া, অনেক উঁচু দেয়াল চারপাশে। বাংলা সিনেমায় শতবার দেখা এই জেলগেট। সিনেমার ভিলেন ডিপজল, নায়কের বাবার সাক্ষীতে জেল খেঁটে এসে বের হতো আর তাকে বরণ করে নেয়ার জন্য চেলারা ফুলের মালা হাতে নিয়ে দাঁড়ায় থাকতো এখানে। জীবনে প্রথমবার জেলের দেখা তারপরও জেলগেটটা যেন রাহাতের অনেক পরিচিত পরিচিত লাগছে। হয়তো প্রতি শুক্রবার অধীর আগ্রহে বিটিভিতে মুভি দেখার জন্য বসে থাকার কথা মনে পড়ে যাচ্ছে গেটটা দেখে তাই এই অনুভূতি।
ঢাকা কেন্দ্রীয় কারাগারের এই জায়গাটাতে এক সময় ছিল মোঘল নওয়াব সুবেদার ইব্রাহিম খাঁর নির্মিত কেল্লা । বিশাল কেল্লার মধ্যে ছিল মহল, বিচারালয় আর টাকশাল। ঐতিহাসিকদের মতে ১৫৪৫ সালে শেরশাহের আমলে এখানে প্রথম কেল্লা তৈরি করা হয়েছিল। প্রাচীনতম নিদর্শন হিসেবে এবং বন্দীর সংখ্যা হিসাব করলে ঢাকা কেন্দ্রীয় কারাগার বাংলাদেশের সর্ববৃহৎ ৷ ঢাকা বিভাগের এবং বাংলাদেশের বিভিন্ন আদালতে সাজাপ্রাপ্ত আসামীদের এখানে দন্ডপ্রদানের জন্য আটক রাখা হয়। এছাড়াও ঢাকা শহরের বিভিন্ন থানার মামলায় বিচারাধীন মানুষজন, তারপর বিচারকালীন সময়ে আটক রাখার স্থান হচ্ছে ঢাকা কেন্দ্রীয় কারাগার।
কারাগার দেখতে এক কথায় সুন্দর। ভেতরে ঢোকা মাত্র ডান দিকে একটা তাজমহলের ভাস্কর্য। বাম দিকে দেওয়াল জুড়ে লেখা নীতি বাক্য। একটু সামনে এগুতেই দুই দিকে সারিবদ্ধ গাছ দাড়িয়ে। কোথাও বিন্দুমাত্র কোন ময়লা-আবর্জনা বা নোংরা নেই। মূল কারাগার বেশ কয়েকটি এলাকায় ভাগ করা। ওয়ার্ড ও এলাকাগুলো হচ্ছে–আমদানী, বহির্গমন, কেস-টেবিল, খাতা, সেল, ফরেন সেল, মেন্টাল, দফা, চৌকা, দশ সেল, নব্বই সেল, কনডেমন্ড সেল আর ফাঁসির মঞ্চ। বয়স কম, বৃদ্ধ ও মহিলাদের আলাদা রাখা হয় । বিদেশীদের জন্যও আলাদা করে থাকার জায়গা।
কারাগারের ঢোকার প্রথমেই সবাইকে তল্লাশী করা হলো। জামা-কাপড় সব প্রায় খুলে চেকাপ করা হলো। টাকা-পয়সা, পানির বোতল, খাবার, মানিব্যাগ কিচ্ছু সাথে নিতে দেয়া হলো না। সব কিছু গেটের কারা-রক্ষীর কাছে জমা দিয়ে তারপর ভিতরে নেয়া হলো।
রাহাতের জায়গা হলো আমদানীতে। আমদানী হচ্ছে নতুন কয়েদিদের প্রাইমারি স্কুল। যেখানে নতুন কয়েদিদের কী করনীয় আর কী বর্জনীয় তা শিক্ষা দেওয়া হয়।
রাহাতের সাথে আরো বিশ-পঁচিশজন ছিল, আমদানীতে ঢোকার পর ওদেরকে চার জন করে ফাইলে বসতে বলা হলো। রাহাত ভাবছিল একবার জিজ্ঞেস করবে ফাইল কি। কিন্তু সাথের কয়েদিদের ভাবসাবে বুঝতে পারলো যে এখানে বেশ কয়েকজন দাগি আসামি। সবাই চুপচাপ চারজন করে একটা একটা সারি করে দাঁড়িয়ে পরলো।
কিছুক্ষণ পর একজন গার্ড আসলো। সবার নাম, বাবার নাম আর থানার নাম জিজ্ঞেস করে হাজিরা খাতার সাথে মিলালো।
তারপর আবারো চেকাপ। 
এইটা দ্বিতীয় তল্লাশী তাই প্রথমটার মতো বেশি সময় লাগলো না শেষ হতে। চেকাপ শেষ হতেই একজন মধ্য বয়স্ক কারা-রক্ষী আসলেন। এই গার্ডটাকে বেশ সহানুভূতিশীল মনে হচ্ছিল। তিনি বলা শুরু করলেন, 
"জেলখানা খুবই কষ্টের জায়গা। এখানে পানি সংকট, তাই বাথরুমে হাফ-বদনার বেশি পানি ব্যবহার করবেন না।
গোসল করতে পারবেন না। ভাত খাওয়ার আগে যদি হাত ধুতে চান তবে পানি যেন কব্জির উপরে না ওঠে, উঠলে কিন্তু অপমান হবেন। এই ওয়ার্ডে প্রায় ২০০ জন লোক থাকে কিন্তু বাথরুম দুইটা তার মধ্যে একটা নষ্ট, তাই বাথরুমে ঢুকতে হলে সিরিয়ালে প্রবেশ করুন। রাতে ঘুমানোর সময় আমরা যেভাবে ঘুমাতে দিবো তার ব্যতিক্রম হলে পরিনাম ভালো হবে না। সকাল ৪ টায় সবাইকে ডেকে দেওয়া হবে। ঘুম থেকে উঠে বাইরে লাইন ধরে বের হবেন। তারপর কি করতে হবে ওখান থেকেই বলে দেওয়া হবে। মনে রাখবেন এখানে কেউ সুখ করতে আসে না, তবে টাকা থাকলে সুখের কোন শেষ নেই! যারা হাজতখানায় ভালো থাকতে চান তারা সামনের দিকে বসুন।" 
গার্ড এই কথা বলে একটু বিরতি নিল। আর গার্ডের কথামতো কিছু মানুষ পিছন থেকে সামনের দিকে এসে বসলো। 
এত কিছুর মধ্যে অনেক সময় পার হয়ে গেছে, রাত আটটার মতো বাজে প্রায়।
কিছুক্ষণ পর রাতের খাবার হিসেবে খিচুড়ি দেওয়া হলো। রাহাতের পেটে সারাদিন কোন খাবার পরে নাই। প্রচন্ড খুদা লেগেছে ওর। খিচুরী পাওয়া মাত্র জিহ্বায় পানি চলে আসলো। কিন্তু এক লোকমা খিচুরী মুখে নেওয়া মাত্রই বমি চলে আসলো। অসম্ভব তিতা আর গন্ধ। ক্ষুধার্ত বলে একটু কষ্ট করে খাওয়ার চেষ্টা করলো কিন্তু নাহ সম্ভব না, রেখে দিল খাবার রাহাত। 
খাওয়া শেষে আবারও ক্লাস শুরু। আগের সেই গার্ড আবারও তার বক্তব্য শুরু করলেন। প্রথমেই বললেন, "আপনারা নতুন বলে জেল কর্তৃপক্ষ আজকে উন্নতমানের খিচুরী দিয়েছেন তবে আগামীকাল থেকে আপনাদের নিয়মিত খাবার খেতে হবে । তিনি আরো বললেন যারা জেলখানায় ভালো থাকতে চান তাদের জন্য আমরা বিশেষ ব্যবস্থা রেখেছি। অন্যদেরকে খাবার তুলতে তিনবার লাইন ধরতে হয়। একবার ভাতের লাইন আর অন্য দুইবার ডাউল ও সবজির লাইন। যারা লাইনে খাবার তুলেন তাদের সারাদিন খাবার তুলতেই সময় চলে যায়। কিন্তু আপনাদের লাইন ধরে খাবার তুলতে হবে না আর বাইরে যে খাবার খেয়েছেন এখানেও সেই খাবার খেতে পারবেন। অন্যরা খাওয়ার আর গোসলের পানির জন্য প্রতিনিয়ত যুদ্ধ করে। কিন্তু আপনাদের পানি সব সময় প্রস্তুত থাকবে। অন্যরা রাতে ঘুমানোর সময় একজনের মুখের ওপর অন্যজন পা দিয়ে ঘুমায়। কিন্তু আপনারা আরাম করে ঘুমাতে পারবেন। এই সব আরাম আয়েশ আপনাদের হবে শুধু বিনিময়ে আপনাদেরকে সপ্তাহে মাত্র ২৫০০ টাকা করে দিতে হবে।"
কিছু মানুষ গার্ডের কাছে যেয়ে নিজেদের নাম লিখালো। তাদেরকে ওয়ার্ডের এক কোনায় ফাঁকা করে দিয়ে আরামে ঘুমানোর ব্যবস্থা করে দেয়া হলো। আর বাকিদের জায়গা হলো আরেক কোণায়। গাদাগাদি করে দেড়শ-দুইশ মানুষের মধ্যে চালের বস্তার মতো শুতে দেয়া হলো ওদেরকে।


আবারো ঐ স্বপ্নটা দেখলো রাহাত। প্রতিবার মনে হয় যে এইবার ও পারবে বাঁচাতে তারিনকে কিন্তু হয় না। বাস্তবের মতো স্বপ্নেও তারিনকে বাঁচাতে পারে না রাহাত।
ঘুম ভেঙে গেল, পাশের লোকটা একটা গালি দিয়ে পাশ ফিরে শোয়ার চেষ্টা করলো। পাত্তা দিলো না ও। 
চারটার দিকে এসে সবাইকে ডেকে তোলা হলো। রুমের বাইরে নিয়ে গিয়ে আবারো ঐ চার ফাইলে বসানো হলো সবাইকে। 
তারপর একজন গাট্টাগোট্টা শরীরের লোক এসে বিভিন্ন কথা শুরু করলো বলা। জেলার আসবে মনে হয় একটু পর, তার জন্য এত তোড়জোড়।
রাহাত একদম পিছনের সারির কোণাতে বসে রইলো। তারিনের মুখটা এখনো মনে ভাসছে, এই স্বপ্ন ওর আর সহ্য হচ্ছে না।  কাশফি বলে ও নাকি পাগল হয়ে গেছে, কথাটা হয়তো ঠিক, ও হয়তো সত্যি সত্যিই আর স্বাভাবিক নেই।
তেলতেলে চেহারার একটা লোক বারবার ওর দিকে তাকাচ্ছে। চেহারা দেখে খুব ধুরন্ধর মতলবাজ মনে হচ্ছে লোকটাকে। 
ওর চোখে চোখ পরে গেল লোকটার। একটা নিষ্পাপ হাসি দিল ব্যাটা তারপর উঠে এসে রাহাতের পাশে এসে বসলো। 
রাহাতের পাশে যে বসে ছিল তারে একটা ধমক দিয়ে উঠিয়ে দিল, তারপর ওর দিকে তাকিয়ে বললো, "ভাইজান, হাজতে নতুন আসছেন মনে হচ্ছে?"
রাহাত কোন উত্তর দিল না, শূন্য দৃষ্টিতে তাকিয়ে থাকলো লোকটার দিকে।
কোন উত্তর না পেয়ে লোকটা আরো আগ্রহী হয়ে উঠলো আর বলতে শুরু করলো "ভাই, শোনেন জেল খুব খারাপ জায়গা। আপনার মতো ভদ্র মানুষ এখানে দুইদিনেই শেষ হয়ে যাবে। বুঝেনই তো আমি প্রায়ই আসি, আমারে বলতে পারেন জেলের মাস্টার।"
এই বলে লোকটা গলা ছেড়ে হাসতে থাকলো। 
হাসি শুনে আগের সেই গাট্টাগোট্টা লোকটা ওদের দিকে ফিরে তাকালো। লোকটা মনে হয় ওদেরই মতো কয়েদী।
একবার রাহাতের দিকে আরেকবার তেলতেলে চেহারার লোকটার দিকে তাকালো। 
তারপর ইশারায় কি যেন বললো। ঐ লোকটার ইশারাতে রাহাতের পাশের লোকটা তাড়াহুড়া করে উঠে প্রায় দৌড়ে গিয়ে গাট্টাগোট্টা লোকটার কাছে যেয়ে দাঁড়ালো।
লোকটা খুব নিচু স্বরে কি কি যেন বলতে লাগলো তাকে। বলার ফাঁকেফাঁকে তেলতেলা চেহারার লোকটা বার বার রাহাতের দিকে তাকাচ্ছিল। ধীরে ধীরে হাসির যায়গায় লোকটার চেহারায় একটা ভয়ের ছাপ ফুটে উঠলো, লোকটার চোখের ভয়ের ছাপটা রাহাতের খুব পরিচিত। প্রথম খুনটা করার সময় বাবুল মামার চোখে ঠিক এরকমই একটা ভয়ের ছায়া দেখেছিল রাহাত।  

# ০৪ 
একবছর আগে, শুক্রবার। প্রায় সন্ধ্যা হয়ে আসছে এমন সময়।
মহাখালী রেল ক্রসিং থেকে একটু সামনে, টানা বেশ কতগুলো আবাসিক হোটেলের ব্যবসা এইজায়গাটাতে। একটা ছেলে বিকেল থেকে দাঁড়িয়ে আছে ওভারব্রীজটার উপর, সৈনিক ক্লাবের মোড়ের ওভারব্রীজ। মুখ ভর্তি দাড়ি, চোখে মোটা ফ্রেমের চশমা পড়া। পরনের জিন্সটা দীর্ঘ ব্যবহারে মলিন প্রায়। মাথার ক্যাপটা নেড়েচেড়ে ঠিক করলো ছেলেটা। খুব কাছ থেকে না দেখলে ছেলেটার চেহারা বোঝার কোন উপায় নেই কারো। দুই-তিনঘন্টা হয়ে গেছে সে এখানে দাঁড়িয়ে। প্রথম প্রথম অনেকক্ষন অস্থিরভাবে ওভারব্রীজের এক পাশ থেকে অন্যপাশে পায়চারি করেছে ছেলেটা। সময় হয়ে গেছে প্রায়, মহাখালীর দিক থেকে উঠার সিড়ির পাশে এসে স্থির হলো সে। পকেট থেকে একটা গোল্ডলীফ বের করে ধরালো ঠোঁটে লাগালো। ওভারব্রীজের উপর অনেক বাতাস, অনভ্যস্ত হাতে সিগারেট ধরাতে বেশ বেগ পেতে হলো ছেলেটাকে। সিগারেটে একটা লম্বা টান দিয়ে আবার নীচের দিকে তাকালো। 
সৈনিক ক্লাবের মোড়ের পরেই হোটেল রাজধানী আবাসিক। শুক্রবার এই এলাকা ফাঁকা থাকলেও হোটেলের সামনে কিছু লোক ঘুড়ে বেড়াচ্ছে। কিছুক্ষণ পরপর যখনই কোন পথচারী হেঁটে যাচ্ছে তাদেরকে উদ্দেশ্য করে কথা বলছে। উপর থেকে পরিষ্কার শোনা যাচ্ছে না কথা। কিছু শব্দ কমন, "কলেজ, রেট কম, লাগবে নাকি" এসব।
মাঝেমাঝে কিছু মানুষ আসছে, তারা কোন কথা বার্তা না বলে চুপচাপ হোটেলের ভিতর ঢুকে যাচ্ছে। গত দুই ঘন্টায়, একদম ষোল-সতের বছরের বাচ্চা ছেলে থেকে মধ্যবয়স্ক মানুষ সব ধরনের লোকজনকেই ঢুকতে দেখেছে ছেলেটা।
ঢাকায় এবার শীত বেশ দেরীতে পরছে, জানুয়ারী মাস চলে এসছে অথচ তেমন কোন ঠান্ডাই অনুভূত হচ্ছে না। গায়ের চাদরটা এটে ধরে ছেলেটা রাস্তার দিকে মনোযোগ দিল। এখনই আসবার কথা লোকটার। প্রতিমাসের শুক্রবার সন্ধ্যায় আসে লোকটা, কোনবার মিস হয় নি। হ্যা, ঐ তো আসছে। একলাই আসছে, বনানীর দিকে থেকে পায়ে হেঁটে আসছে। গায়ে একটা লেদারের জ্যাকেট, দূর থেকে সিগারেটের আলো দেখা যাচ্ছে। রিলাক্স মুডে হেলেদুলে আসছে, আজকে লোকটার ফুর্তির দিন। মাসের এই একটা সময় লোকটা সাথের সাঙ্গপাঙ্গ ছাড়া বের হয়। হোটেলের কাছাকাছি আসতেই সামনে দাঁড়ানো লোকগুলোর মধ্যে হুলুস্থল পড়ে গেল। কিন্তু কেউ এগিয়ে যেয়ে কথা বলার সাহস করলো না। লোকটা হাতের সিগারেটটা ফেলে দিয়ে একজনকে ডাকলো, সে দৌড়ে গিয়ে কি যেন বললো। লোকটা দ্বিতীয় লোকের হাতে কিছু একটা গুজে দিয়ে হোটেলের ভিতর ঢুকে পড়লো।
  
লোকটা ঢুকে পড়ার পরপরই ছেলেটে দ্রুত ওভারব্রীজ থেকে নেমে হোটেলের দিকে হাঁটা দিল। হোটেলের দরজার কাছে একজন দাঁড়িয়ে আছে, সে একবার মুখ তুলে ছেলেটার দিকে চাইলো, চোখে প্রশ্ন। ছেলেটা পাত্তা না দিয়ে শুধু একবার কঠিন একটা দৃষ্টি দিয়ে বললো, "আগে থেকে ঠিক করা আছে।"
লোকটা আর কোন কথা বললো না, শুধু মাথাটা একটু নাড়িয়ে ভিতরে চলে যেতে বললো। অনেকেই আসে এই হোটেলে, সরকারী অফিসার থেকে শুরু করে বড় আর্মি অফিসারের ছেলেপেলে। পরিচয় গোপন করতে চাবে সেটাই স্বাভাবিক, তাই এধরনের পোষাক-পরিচ্ছেদে কেউ আসলে না ঘাটানোটাই নিয়ম। বাঁধা কাস্টোমার হারাতে হয় নাহয়। 
জ্যাকেট পড়া লোকটার গলার আওয়াজ ভাসে আসছে উপরের ফ্লোর থেকে, একটা হিন্দি গানের কলি আওড়াতে আওড়াতে উঠছে সিড়ি দিয়ে। 
ছেলেটা কোনরকম শব্দ না করে পিছন পিছন উঠতে থাকলো। লোকটাকে একটু মাতালও মনে হচ্ছে, হেলেদুলে সিড়ি ধরে উঠছে। ভাগ্যভাল আজকে ছেলেটার, পুরো হোটেলটাই নিস্তব্ধ হয়ে আছে যেন বড় একটা ঝড় আসার আগে যেরকম সব কিছু নীরব হয়ে যায় সেরকম। তিনতলায় পৌছানোর পর লোকটা একটা রুমের দিকে হাঁটা দিলো। ছেলেটা সিড়ির কাছে দাঁড়িয়ে রইলো, কিছুক্ষণ সময় দিবে লোকটাকে রুমে ঢুকে রিলাক্স হবার। তারপর রুমে ঢুকবে ও। 
রুমের দরজার সামনে যেয়ে লোকটা দরজায় টোকা দিলো জোরে জোরে। রুম থেকে কোন সারাশব্দ নেই, বিরক্ত হয়ে লোকটা খিস্তি শুরু করলো, "শালী মাগী, ঘুমাইছোস নাকি। এত সন্ধ্যায় ঘুম কেন। দরজা খোল হারামজাদী।"
দরজার ঐ পাশ থেকে একটা মেয়ের গলার স্বর পাওয়া গেল, কিছু একটা উত্তর আসলো ঐ পাশ থেকে। তারপর ছিটকানি খোলার আওয়াজ আর এরপর লোকটা ঢুকে পরলো রুমের ভিতর।
দরজা আটকে যাবার পর ছেলেটা যেয়ে দরজার সামনে দাঁড়ালো। কাঠের দরজা কিন্তু বেশ পাতলা, কান পেতে ভিতরের কথা শোনার চেষ্টা করলো ছেলেটা। ভিতর থেকে নারী গলার হাসি ভেসে আসছে, লোকটার হাঁসফাঁসও শোনা যাচ্ছে। কিছুক্ষণ পর ধাতব কিছু মাটিতে পরার শব্দ পাওয়া গেল। ছেলেটা এই মুহুর্তের জন্যই অপেক্ষা করছিল। জোরে জোরে দরজায় টোকা দিতে শুরু করলো সে। রুমের ভিতর থেকে চিৎকার দিয়ে লোকটা জিজ্ঞেস করলো, "ঐ, কোন হারামজাদা নক করিস, ভাগ এখান থেকে ভাগ। আরেকবার টোকা দিলে একবারে খুলি উড়ায় দিবো, শাআআলার পুত।"



# ০৫ 

ফাহাদের মেজাজ বিকাল থেকেই গরম হয়ে আছে। 
আজকে ওর ডিউটি ছিল না কিন্তু তিনটার দিকে ফরেনসিকের হেড ফোন দিয়ে হাসপাতালে ডেকে নিয়ে আসছেন। একটা জরুরী পোস্ট মর্টেম করতে হবে।
খুব ক্ষমতাবান কারও পরিচিত খুন হয়েছে, উপর থেকে অনেক প্রেশার।
দুই নম্বর গেইট দিয়ে বাইক নিয়ে ঢুকে পড়লো ভিতরে। শনিবার আজকে, সরকারী ছুটি তাই রাস্তা ঘাট ফাকা হওয়ার কথা কিন্তু এই ঢাকা মেডিকেলের এলাকা সবসময় সরগরম। দূরদূরান্ত থেকে মানুষ প্রতিদিন আসছে, কেউ লাশ হয়ে আসছে আর কেউ লাশ হয়ে ফিরছে। ভোর থেকে গভীর রাত্র, কোন থামাথামি নাই।
গেইট দিয়ে ঢুকে সোজা বেশ খানিকটা ভেতরে মর্গ। হাসপাতালের এই অংশটা তুলনামুলকভাবে ফাঁকা। 
বামে মোড় নিয়ে মর্গ ভবনের দিকে আগাতেই পরিবেশের পরিবর্তনটা চোখে পড়ে। একবছর হয়ে গেল ও এইখানে কাজ করছে তারপরও মর্গটা চোখে পড়লে প্রতিবারই একটা ভয় মিশ্রিত শীতল অনুভূতি হয়। মৃত্যু যে খুবই বাস্তব আর খুবই নিষ্ঠুর তা একদম চোখে আঙুল দিয়ে দেখিয়ে দেয় জায়গাটা।


ডিরেক্টরের স্যারের রুমের সামনে ছোট একটা জটলা। একদল মানুষ নিশ্চুপ দাঁড়িয়ে আছে। হয়তো কারও জন্য অপেক্ষা, হয়তো লাশ নিয়ে যাওয়ার জন্য স্যারের কাছে সুপারিশ নিতে আসছে। এখানে বসার কোন ব্যবস্থা নেই যে যার মতো ফ্লোরে বসে আছে। কখন লাশ ছাড়বে তারপর হয়তো সেটা নিয়ে বাড়ির পথে রওনা দিবে। মরে যেয়ে হয়তো মৃত মানুষের জাগতিক সমস্যার অন্ত হয় কিন্তু বেঁচে থাকা স্বজনের সেই লাশ নিয়ে শোক করারও অবকাশ মিলে না।


ফাহাদের রাগটা একটু কমতে শুরু করেছে, আসলে মর্গে ঢোকার পর আর এসব ছোট খাট ব্যাপার মনে ধরে থাকা যায় না। ডিরেক্টর স্যারের রুমে একবার কথা বলে যেতে হবে, ডিপার্টমেন্ট হেড স্যার উনার রুমেই থাকবেন বলেছিলেন ফোনে। ওকে আসতে দেখে রুমের সামনে দাঁড়ানো মানুষগুলো দরজা ছেড়ে সরে দাঁড়ালো আর নিজেদের মধ্যে ফিসফাস করা শুরু করলো। ফরেনসিক ডাক্তার কেমন জানি একটা ট্যাবু টাইপ জিনিস হাসপাতালে, সবাই একটু দূরে দূরে থাকার চেষ্টা করে সবসময়। দরজায় নক করলো ফাহাদ, ভেতর থেকে সাড়া পেয়ে ঢুকে পড়লো রুমে। ডিরেক্টর স্যার আর একজন পুলিশ কথা বলছিলেন। ফাহাদকে দেখে স্যার ওর দিকে চোখ তুলে তাকালেন, তারপর বললেনঃ "ওহ, তুমি তো অনেক তাড়াতাড়িই চলে এসেছো।"
ফাহাদ একটু নীরস স্বরে উত্তর দিলোঃ "ছুটির দিন তো তাই স্যার রাস্তা মোটামুটি ফাঁকাই একদম।" ও যে এক বন্ধুর বিয়ের অনুষ্ঠান রেখে চলে এসেছে সেটা চেপে গেল, বলেই বা কি হবে, কে কেয়ার করে। ডাক্তারদের পার্সোনাল লাইফ বলে কিছু নাই আর ও তো ডাক্তারদের মধ্যেও অধম, ফরেনসিক ডাক্তার। 
স্যার বললেন, "আচ্ছা শোনো, একটা খুনের লাশের পোস্ট মর্টেম করতে হবে। রমেশ ডোম লাশ নিয়ে লাশ কাটা ঘরেই আছে। তুমি গেলেই কাটা শুরু করবে। রিপোর্টটা এখনই লাগবে, বুঝতে পারছো? সিরিয়াস কেস, দেখছোই তো এএসএপি নিজেই চলে আসছেন। এইটা বলে উনি পাশের পুলিশ অফিসারটাকে দেখালেন।"
ফাহাদ একবার পুলিশ লোকটার দিকে তাকালো, মধ্যবয়স্ক শক্ত-পোক্ত গায়ের গড়ন লোকটার। লোকটা ঠান্ডা চোখে ওর দিকে তাকালো, দৃষ্টিটার মধ্যে একটা কিছু ছিল, ফাহাদ চোখ সরিয়ে নিতে বাধ্য হলো।স্মিত হাসি দিয়ে ও রুম থেকে বের হয়ে আসলো।
মর্গে লাশ আসার পর পুরাতন ভবনে নিয়ে রাখা হয়, কোন নরমাল মানুষ ঐ লাশ রাখার রুমে ঢুকলে গন্ধেই জ্ঞান হারিয়ে ফেলবে। সেই রুম থেকে লাশ বের করে নিয়ে যাওয়া হয় নতুন ভবনের পোস্ট মর্টেম রুমে। ফাহাদ পুলিশ অফিসারটার কথা ভাবতে ভাবতে পোস্ট মর্টেম রুমের দিকে রওনা দিল। 


রুমে ঢুকতেই রমেশ ডোম ছুড়ি আর হাতুড়ি নিয়ে ব্যস্ত হয়ে পড়লো। ডোমরা একটু চুপচাপই হয় আর রমেশ একদমই বোবা। গত একবছরে ত্রিশ-চল্লিশটা লাশের পোস্ট মর্টেম ওর সাথে কিন্তু কখনো একটা শব্দও করেনি মুখ দিয়ে। টেবিলের উপর থেকে পুলিশের চালান কপিটা নিয়ে চোখ বুলালো। 
লাশের নাম, তানভীর আহমেদ ফয়েজ, বয়স ২৯। ওজন আর শরীরের লম্বা আগেই মেপে লিখে রাখা হয়েছে। প্রথমকাজ হচ্ছে শরীরের বাইরের অংশে কোন ইনজুরি বা কোন ধরনের চিহ্ন আছে কিনা সেটা দেখা। হাত পায়ের আঙুলগুলো নীল হয়ে আছে, তবে মনে হচ্ছে না যে বেশিক্ষনের মরা। অবশ্য কতক্ষন আগের মরা সেটা আরেকটু এনালাইসিস করলেই বের হয়ে যাবে। ডান হাতের তালুতে একটা ক্ষত দেখা যাচ্ছে। পুরোনো ঘা মনে হচ্ছে, ভাল করে লক্ষ্য করে বুঝতে পারল যে এইটা কোন কিছুর কামড়ের দাগ। মানুষও হতে পারে আবার কুকুর জাতীয় কোন প্রাণীও হতে পারে। বাম পায়ের হাটু কালো হয়ে আছে, বড় কোন আঘাতের চিহ্ন বোঝা যাচ্ছে। চোখ বন্ধ হয়ে আছে আর মুখে কোন আঘাতের চিহ্ন নেই। ডিরেক্টর স্যারের তাড়া আছে তাই ফাহাদ মুখের দিকে গুরুত্ব না দিয়ে বুকের স্ট্যাব উন্ডের দিকে নজর দিল। 
রমেশ একটা কাশলো মনে হলো। কিছু কি বলতে চায়। ভাবতে ভাবতে ফাহাদ মুখ তুলে রমেশের দিকে তাকালো। রমেশ ইশারাতে লাশটার মুখের দিকে ইশারা করলো আর নিজের চোখ হাত দিয়ে ছুলো। ও মাই গড, চোখের পাতাটা হাত দিয়ে তুলে ধরতেই পাথর হয়ে গেলো ফাহাদ। কেউ একজন খুব সূচারুভাবে বাম চোখটা কোটর থেকে তুলে নিয়েছে। দ্রুত ডান পাশের চোখটাও চেক করলো ও, এখানেও একই কাহিনী। নাহ, যতটা স্ট্রেইট ফরোয়ার্ড হবে কেইসটা ততটা না মনে হচ্ছে। 
বুকে আর তলপেটে বেশ কয়েকটা গর্ত, বড় সাইজের ছুড়ির কাজ বোঝা যাচ্ছে। নাভির ডান পাশে একটা বড় গর্ত আর বুকে হার্টের আশেপাশে তিনটা। খুনি যে প্রফেশনাল না সেটা হার্টকে এতবার মিস করা থেকেই বোঝা যাচ্ছে। 
ফাহাদের ইশারাতে রমেশ লাশটাকে উলটে দিল। পিছনে কোন আঘাতের চিহ্ন নেই শুধু ঘাড়ের কাছটা বাদে। খানিকটা রক্ত জমে আছে লোকটার চুলে আর ঘাড়ে গলার কাছে। শক্ত কোন আঘাত থেকে এরকম হয়েছে মনে হচ্ছে। 
কাটাকাটির সময় হয়ে গেছে, রমেশকে শুরু করতে বললো ফাহাদ। প্রথমে ইংরেজি ওয়াই অক্ষরের মতো করে দুই কাধ থেকে শুরু করে বুকের উপর দিয়ে একদম গোপনাঙ্গ পর্যন্ত কেটে ফেলা হলো। তারপর চামড়া আর টিস্যু সরিয়ে বুকের খাঁচা আর তলপেটের অংশটা উন্মুক্ত করে ফেললো রমেশ। তলপেটের ছুড়ির আঘাতটা প্রথম হয়েছে মনে হচ্ছে। যদিও গর্তটা বড় হলেও কোন মেজর অর্গান ড্যামেজ হয় নি ঐ আঘাতে। বুকের পাজর থেকে বের করে হার্টটার দিকে মনোযোগ দিলো ফাহাদ। নাহ এখানেও কোন ইনজুরি নেই, শুধু একদম ফ্যাকাসে হয়ে গেছে, প্রচুর পরিমাণে ব্লাড লসের কারণে। হার্টের ঠিক আশ পাশ দিয়ে বাকি ছুরির আঘাতগুলো গিয়েছে কিন্তু ভাগ্যক্রমে একটাও হার্টে লাগে নি। অবশ্য ভাগ্যের কথা বলেই কি লাভ, রক্তক্ষরন হতে হতেই লোকটা মারা গিয়েছে, ছুরি দিয়ে কোপানোর পর অনেকক্ষন পরে ছিল বডিটা বোঝা যাচ্ছে। সাথে সাথে হাসপাতালে আনতে পারলে হয়তো বাঁচানো যেতো। 
এইবার মাথাটা খুলতে হবে। রমেশ নীরব ইংগিতে এক কান থেকে আরেক কান পর্যন্ত ছুড়ি দিয়ে কাটা শুরু করলো। গলার নীচের দিকে চামড়া টেনে খুলে ফেললো আর কান থেকে উপর দিকে আরেকটা টান। পুরো মাথাটা উন্মুক্ত হয়ে পড়লো ফাহাদের সামনে। করাত দিয়ে খুলি কাটা শুরু করলো রমেশ, মানুষ দেখতে যতো নরম সরম মনে হয় আসলে তা না। এই খুলি কাটতে বেশ ভেজাল করা লাগে সবসময়। খুলি কাটা হয়ে গেলে ব্রেইনটাকে বের করে পরীক্ষা করা শুরু করলো ফাহাদ। হু যা ভেবেছিল তাইই হয়েছে। ঘাড়ের পিছনের আঘাতটা বেশ ভাল রকমের ড্যামেজ করেছে। বেশ খানিকক্ষনের জন্য জ্ঞান চলে যাওয়ার কথা। 
মাথা রেখে এবার চোখের দিকে মন দিল। প্রথম প্রথম ফরেনসিকে খুব অসুস্থ লাগতো ফাহাদের। কিন্তু করতে করতে অভ্যাস হয়ে গেছে, এখন লাশকে শুধু একটা লাশই মনে হয়, এই লাশটাও যে একটু আগে জলজ্যান্ত একজন মানুষ ছিল সেটা আর কাজের সময় মাথায় খচখচ করে না। 
নির্লিপ্ত ভঙ্গিতে চোখের কোটরের পরীক্ষা শুরু করলো। অপটিক নার্ভগুলো অব্জার্ভ করে মনে হচ্ছে বাম পাশের চোখটা মানুষটা জীবিত থাকতেই তোলা হয়েছে আর ডান পাশেরটা মরে যাবার পর। 
প্রতিশোধের খুন হতে পারে নইলে কোন খুনি মৃত্যু নিশ্চিত হবার পর চোখ তুলে নেয়ার মতো ঝামেলাতে যাবে না। 
আর কিছু ল্যাব টেস্ট করতে হবে, কিন্তু একটা প্রাথমিক রিপোর্ট করার মতো ইন্সপেকশন শেষ। রমেশকে লাশ সেলাই করা শুরু করতে বলে রুমে থেকে বের হয়ে আসলো ফাহাদ। 
করিডরে সেই পুলিশ লোকটা দাঁড়িয়ে আছে। হাতে জ্বলন্ত সিগারেট, অস্থিরভাবে এক মাথা থেকে অন্য মাথায় পায়চারি করছে। ফাহাদ কাছে যেয়ে আনঅফিশিয়াল রিপোর্টটা লোকটার হাতে দিলো। লোকটা রিপোর্টটা দেখে একবার চোখ বুলালো তারপর ফাহাদের দিকে প্রশ্নবোধক দৃষ্টি দিল।
ফাহাদ বুঝতে পারলো না যে রিপোর্টের কি দেখে উনার সন্দেহ হচ্ছে। 
ওর কনফিউশন বুঝতে পেরে পুলিশটা বললো, "আপনি নিশ্চিত যে খুনি কোন প্রফেশনাল কিলার না?"
ফাহাদ উত্তর দিলো, "হ্যাঁ, কোপানোর ধরন দেখে তাই মনে হচ্ছে, অনেক রাগ আর আক্রোশ নিয়ে খুনটা করা হয়েছে। কোন প্রফেশনাল কিলার হলে আরো ঠান্ডা মাথায় কাজটা করতো।"
পুলিশটা একদৃষ্টিতে কিছুক্ষণ ফাহাদের দিকে তাকিয়ে থাকলো তারপর অশ্রাব্য কিছু একটা বিড়বিড় করতে করতে মর্গের গেইটের দিকে হাঁটা দিল।
